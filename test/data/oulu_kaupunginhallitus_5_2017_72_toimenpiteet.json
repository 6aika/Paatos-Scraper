[
  {"order": 0, "title": "Dno", "content": "OUKA/899/02.06.01.04/2017" },
  {"order": 1, "title": "Päätöshistoria", "content": "Kaupunginhallitus 20.3.2017 § 66"},
  {"order": 2, "title": "Tiivistelmä", "content": "Oulun kaupungin toimintakertomus ja tilinpäätös vuodelta 2016 esiteltiin kaupunginhallitukselle 20.3.2017. Kaupunginhallitus merkitsi asian tiedoksi. Varsinainen tilinpäätöksen käsittely on kaupunginhallituksessa 27.3.2017."},
  {"order": 3, "title": "Esittelyteksti", "content": "Kuntalain mukaisesti kaupunginhallituksen on laadittava tilikaudelta tilinpäätös seuraavan vuoden maaliskuun loppuun mennessä ja annettava se tilintarkastajien tarkastettavaksi sekä tilintarkastuksen jälkeen saatettava tilinpäätös valtuuston käsiteltäväksi kesäkuun loppuun mennessä.\n\nTilinpäätökseen kuuluvat tuloslaskelma, tase, rahoituslaskelma ja niiden liitetiedot sekä talousarvion toteutumisvertailu ja toimintakertomus.\n\nLisäksi kunnan, joka tytäryhteisöineen muodostaa kuntakonsernin, tulee sisällyttää tilinpäätökseensä konsernitilinpäätös, joka sisältää konsernin tuloslaskelman, taseen, rahoituslaskelman ja liitetiedot. Tilinpäätöksen allekirjoittavat kaupunginhallitus ja kaupunginjohtaja.\n\nToimintakertomuksessa on esitettävä selvitys valtuuston asettamien toiminnallisten ja taloudellisten tavoitteiden toteutumisesta. Toimintakertomuksessa on myös annettava tietoja sellaisesta kunnan talouteen tai konsernitaseeseen liittyvistä olennaisista asioista, joista ei ole tehtävä selkoa tuloslaskelmassa, taseessa tai rahoituslaskelmassa.\n\nJos kunnan taseessa on kattamatonta alijäämää, toimintakertomuksessa on tehtävä selkoa talouden tasapainotuksen toteutumisesta tilikaudella sekä voimassa olevan taloussuunnitelman ja toimenpideohjelman riittävyydestä talouden tasapainottamiseksi. Kaupunginhallituksen on toimintakertomuksessa tehtävä esitys tilikauden tuloksen käsittelystä.\n\nOulun kaupungin vuoden 2016 tilinpäätös on laadittu kuntalain säännösten mukaisesti. Tilinpäätös sisältää toimintakertomuksen, talousarvion toteumavertailut, tilinpäätöslaskelmat ja liitetiedot sekä liikelaitosten ja taseyksiköiden tilinpäätökset. Oulun tilinpäätöksen liitteinä esitetään lisäksi henkilöstöraportti ja ympäristötilinpäätös.\n\nOulun kaupungin tilikauden tulos muodostui 4,7 milj. euroa alijäämäiseksi. Toimintatuotot kattoivat 20,8 %:a toimintakuluista. Ulkoisten toimintatuottojen määrä on noin 250 milj. euroa. Ylitystä alkuperäiseen talousarvioon tuli 14,8 milj. euroa. Ulkoiset toimintakulut ylittyivät alkuperäiseen talousarvioon verrattuna 5,9 milj. euroa.\n\nToimintakate (nettomenot) on toimintatuottojen ja – kulujen erotus, joka osoittaa verorahoituksen osuuden toiminnan kuluista. Toimintakatteella osoitetaan, paljonko toiminnan kuluista saadaan katetuksi palvelutuotteiden myynti- ja maksutuotoilla ja loput toimintakuluista katetaan käytännössä verotuloilla ja valtionosuuksilla. Toimintakate on kunnissa negatiivinen. Oulun kaupungin toimintakate – 949,2 milj. euroa on alkuperäistä talousarviota noin 13,2 milj. euroa pienempi, mutta 19,7 milj. euroa suurempi kuin vuoden 2015 tilinpäätöksessä. Toimintakatteen alijäämä kasvoi noin 2,1 prosenttia vuoteen 2015 verrattuna.\n\nPeruskunnan suurimmat nettomenojen ylitykset/alitukset muutettuun ja alkuperäiseen talousarvioon ovat:\n\nVerotulojen toteuma 743,6 milj. euroa alittui alkuperäisen talousarvion verrattuna 0,2 milj. euroa. Valtionosuuksien kertymä 273,4 milj. euroa oli 1,6 milj. euroa muutettua ja 4,6 milj. euroa alkuperäistä talousarviota parempi.\n\nVuosikate 76,3 milj. euroa oli 20,7 milj. euroa alkuperäistä talousarviota parempi. Suurin ylitys oli ulkoisissa toimintatuotoissa 14,8 milj. euroa. Vuosikate ilman kertavaikutteisia eriä oli n. 60,2 milj. euroa. Vuosikate kattaa kaupungin poistot 94,2 %:sti.\n\nKokonaistulojen ja -menojen laskelma laaditaan tuloslaskelmasta ja rahoituslaskelmasta, laskelma sisältää vain ulkoiset tuotot, kulut ja rahoitustapahtumat. Kokonaistuloissa on esitetty rahanlähteinä toimintatuotot ja investointitulot sekä antolainasaamisten vähennykset ja uusien pitkäaikaisten lainojen nostot. Kokonaismenoissa rahankäyttönä on esitetty toimintakulut ja investointimenot sekä antolainasaamisten lisäykset, pitkäaikaisten lainojen lyhennykset ja lyhytaikaisten lainojen vähennykset.\n\nOulun kaupungin kokonaistulot olivat vuonna 2016 yhteensä noin 1 350,1 milj. euroa. Suurin tuloerä muodostui verotuloista, joiden osuus kokonaistuloista oli 55 %. Valtionosuuksien osuus kokonaistuotoista kasvoi 20 %:iin. Ulkoisten toimintatuottojen osuus kaupungin tuloista oli 19 %. Rahoitustuotot ovat pienentyneet vuoden 2015 tilinpäätöksestä 16,8 milj. euroa ja osuus kokonaistuloista vuonna 2016 oli 0,7 %. Vuonna 2015 rahoitustuotot sisälsivät osinkotuottoja Partnera Oy:ltä 22,1 milj. euroa.\n\nKokonaistulojen ja –menojen laskelmassa Oulun kaupungin kokonaismenot vuonna 2016 olivat 1 368 milj. euroa. Kokonaismenot ovat 42,8 milj. euroa edelliseen vuoteen verrattuna pienemmät. Suurin vaikutus toimintamenojen alenemiseen oli pitkäaikaisten lainojen vähentymisellä 28,8 milj. euroa. Toimintakulut ovat kasvaneet 12,8 milj. euroa ja investointikulut 9,8 milj. euroa edellisestä vuodesta. Vuoden 2016 kokonaistulot alittivat kokonaismenot 17,9 milj. eurolla.\n\nUlkoiset palvelujen ostot olivat noin 480,7 milj. euroa (40 % kaikista toimintakuluista), josta ostot Pohjois-Pohjanmaan sairaanhoitopiiriltä ovat 225,4 milj. euroa. Jos ulkoisista palvelujen ostoista vähennetään erikoissairaanhoidon palvelujen ostot, jää muiden palvelujen ostojen osuudeksi noin 26 % kaikista toimintakuluista.\n\nOulun kaupungin suurin toimintakulujen erä on henkilöstökulut noin 510,4 milj. euroa. Henkilöstökulujen osuus toimintakuluista on 42 %. Avustusten osuus toimintakuluista on 11 %, 138,4 milj. euroa. Avustukset ovat kasvaneet edellisestä vuodesta 7,4 milj. euroa, erityisesti palvelusetelikulut ovat vaikuttaneet kasvuun. Hyvinvointilautakunnassa ja sivistys- ja kulttuuripalveluissa on palveluseteleiden käyttö edelleen lisääntynyt. Aineiden ja tarvikkeiden osuus kuluryhmästä on 5 % (60,2 milj. euroa). Oulun kaupungin investointimenojen toteuma vuonna 2016 oli 125,3 milj. euroa. Peruskunnan investointimenot alittuivat 2,4 milj. euroa, alitus johtuu KH:n osakkeiden ja osuuksien investointimenomäärärahojen alituksesta 0,3 milj. euroa ja käyttöomaisuuden määrärahan alituksesta 1,1 milj. euroa. Investointitulojen ylitys alkuperäiseen talousarvioon verrattuna oli 17,4 milj. euroa ja muutettuun talousarvioon 5,2 milj. euroa. Ylitykseen vaikutti Oulun Energia Oy:n pääomanpalautus n. 9,4 milj. euroa ja Oulun Asuntohankinta Oy:n osakkeiden myynnistä Sivakka-konsernille saatu myyntituotto 2,1 milj. euroa. Investointien tulorahoitus oli tilinpäätöksessä 61 %.\n\nPitkäaikaista lainaa nostettiin tilikaudella 50 milj. euroa ja vanhoja maksettiin pois lyhennyssuunnitelman mukaisesti 28,8 milj. euroa.\n\nOulun kaupungin rahavarat vuoden lopussa olivat 168 milj. euroa ja kassavarojen riittävyys oli keskimäärin 45 päivää. Oulun kaupungin lainat ovat 31.12.2016 noin 671 milj. euroa. Lainakanta on kasvanut edellisestä vuodesta 15,8 milj. euroa. Asukaskohtainen lainamäärä on 3 346 euroa asukasta kohti.\n\nKaupunginhallitus esittää kaupunginvaltuustolle tilikauden tuloksen 0si seuraavaa:\n\n- Investointien poistoeron vähennys 2 887 410,75 euroa. Oulun Tilakeskuksen poistoero vähenee 3 070 362,35 ja Oulun Vesi liikelaitoksen poistoero kasvaa 182 951,60. Poistoerot kohdistetaan liikelaitosten investointivarauksiin.\n\n- Vapaaehtoisten varausten lisäystä kirjataan 12 300 000 euroa. Oulun Vesi liikelaitoksen investointivaraukset kasvavat 5 000 000 euroa. Varaus kohdistuu Taskilan jätevedenpuhdistamon lietteenkäsittelyrakennuksen ja laitteistojen uusimiseen. Lisäksi Oulu Vesi liikelaitoksen vapaaehtoista varausta puretaan 700 000 euron Taskilaan johtavien pääviemäreiden saneerauksien osalta. Liikelaitos Oulun Tilakeskuksen investointivaraukset kasvavat 8 000 000 milj. euroa. Varauksesta kohdistuu 5 700 000 euroa Pohjankartanon peruskorjaukseen, 1 500 000 euroa Kauppahallin peruskorjaukseen ja 800 000 euroa hallintotilojen muutostöihin.\n\n- Oulun kaupungin tilikauden alijäämä 14 128 748,83 euroa siirretään omaan pääomaan."},
  {"order": 4, "title": "Liitteet", "content": "Oulun kaupungin tilinpäätös ja toimintakertomus 2016 (kaupunginhallituksen työtilassa pe 24.3.2017) Henkilöstöraportti 2016 Ympäristötilinpäätös 2016"},
  {"order": 5, "title": "Oheismateriaali", "content": "Henkilöstöraportti edustajien lausunto Oulun kaupungin 2016 tilinpäätöksestä"},
  {"order": 6, "title": "Esittelijä", "content": "Vs. kaupunginjohtaja Päivi Laajala"},
  {"order": 7, "title": "Päätösesitys", "content": "Kaupunginhallitus esittää kaupunginvaltuuston hyväksyttäväksi kaupungin tilinpäätöksen ja toimintakertomuksen vuodelta 2016, joka sisältää: - investointivarausten lisäykset 13 000 000 euroa - investointivarauksen purku 700 000 euroa - poistoeron vähennyksen 2 887 410,75 euroa - tilikauden alijäämän 14 128 748,83 euroa siirron omaan pääomaan\n\nKaupunginhallitus: - hyväksyy ja allekirjoittaa tilinpäätöksen - lähettää tilinpäätöksen tilintarkastajille tarkastettavaksi ja - saattaa tilinpäätöksen tarkastuslautakunnan valmistelun jälkeen edelleen kaupunginvaltuuston käsiteltäväksi - talousryhmällä on oikeus tehdä teknisiä korjauksia tasekirjaan"},
  {"order": 8, "title": "Päätös", "content": "Päätösesitys hyväksyttiin."},
  {"order": 9, "title": "Valmistelijat", "content": "Oulun kaupungin konsernihallinto, talousjohtaja Jukka Weisell puh. 0400 383 490, talouspäällikkö Armi Tauriainen puh. 044 703 1236 ja konsernicontroller Jaana Niemelä puh. 044 703 9202"},
  {"order": 10, "title": "Täytäntöönpanotiedot", "content": "Asia kaupunginvaltuustoon käsiteltäväksi Ote: Jukka Weisell, Armi Tauriainen, Jaana Niemelä, Jonne Karinkanta Ei muutoksenhakuoikeutta"}
]