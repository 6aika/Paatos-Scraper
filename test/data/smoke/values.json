[
  "OUKA/1499/12.00.02/2016",
  "Sivistys- ja kulttuurijohtaja Mika Penttilä puh. 044 7039012, tapahtumapäällikkö Samu Forsblom puh. 044 7047558",
  "Suomi 100 -juhlatoimikunta 19.4.2016, 19.10.2016 Sivistys- ja kulttuurilautakunta 25.2.2016 § 32 Kaupunginhallitus 20.2.2017 § 53",
  "<h3>Tiivistelmä</h3><p>Oulun kaupungin Suomi 100 -juhlatoimikunta esittää kaupunginhallitukselle, että juhlavuoden kunniaksi Oulun kaupunki tekee juhlapäätöksen ja toteuttaa juhlateon vuonna 2017. Juhlatoimikunta esittää Oulun kaupungin Suomi 100 -juhlavuoden juhlapäätökseksi, että Oulun kaupunki hakee Euroopan kulttuuripääkaupungin asemaa vuodeksi 2026.</p><h3>Esittelyteksti</h3><p>Itsenäinen Suomi täyttää sata vuotta vuonna 2017. Juhlavuoden teemana on Yhdessä. Ajatuksena on synnyttää valtakunnallinen ja koko vuoden 2017 elävä juhlavuosi. Vuosi on avoin kaikille suomalaisille ja Suomen ystäville. Suomen itsenäisyyden satavuotisjuhlavuosi 2017 on sukupolvemme merkittävin juhlavuosi. Juhlavuosi antaa mahdollisuuden ymmärtää mennyttä, kokea vuosi yhdessä ja luoda suuntaa Suomen tulevaisuuteen. Suomen itsenäisyyttä juhlistetaan vuonna 2017 laajalla ja monipuolisella ohjelmalla. Valtioneuvoston kansliassa toimiva Suomi 100 -hanke vastaa juhlavuoden ohjelman kokoamisesta yhdessä maakuntaliittojen ja keskuskaupunkien kanssa. Ohjelma on toteuttamistavoiltaan ja teemoiltaan yhtä monimuotoinen kuin Suomi ja suomalaisetkin ovat. Suomen itsenäisyyden satavuotisjuhlavuotta voidaan kunnissa ja kaupungeissa juhlistaa monin eri tavoin. Yksi tapa on tehdä juhlavuoden kunniaksi tulevaisuuteen tähtäävä juhlapäätös ja konkreettisempi, vuonna 2017 toteutettava, juhlateko. Viime vuosikymmenet voimakkaasti kasvaneen ja väestörakenteeltaan maan nuorimpiin kuuluvan Oulun tulee jatkossakin olla elinvoimainen pohjoisen keskus. Tämä tavoite on myös selkeästi ilmaistu Oulun kaupunkistrategiassa. Kaupunkimme tarvitsee juuri nyt kauaskantoista visiota, joka käynnistää kehityksen kohti uutta kukoistusta ja luo tulevaisuuden uskoa nuoremmille sukupolville. Kaikkialla maailmassa kasvua ja suotuisaa kehitystä hakevat kaupungit pitävät elämisen laatua ja asukkaiden viihtymistä tärkeimpinä kaupunkikehittämisen osatekijöinä. Oulun kaupungin Suomi 100 -juhlapäätös hakea Euroopan kulttuuripääkaupungin asemaa vuodeksi 2026 edistää laajasti kaupungin tavoitteita ja luo uudenlaisia mahdollisuuksia Oulun kaltaisessa korkeaan koulutus- ja osaamistasoon perustuvassa keskuksessa. Esittelijä Kaupunginjohtaja Matti Pennanen Päätösesitys Kaupunginhallitus esittää, että Suomen itsenäisyyden satavuotisjuhlavuoden kunniaksi kaupunginvaltuusto tekee juhlapäätöksen, että Oulun kaupunki hakee Euroopan kulttuuripääkaupungin asemaa vuodeksi 2026. Hankkeelle laaditaan toiminta- ja taloussuunnitelma, joka käsitellään myöhemmin. Päätös Päätösesitys hyväksyttiin.</p>",
  "-",
  "-",
  "Kaupunginvaltuusto tekee Suomen itsenäisyyden satavuotisjuhlavuoden kunniaksi juhlapäätöksen, että Oulun kaupunki hakee Euroopan kulttuuripääkaupungin asemaa vuodeksi 2026. Hankkeelle laaditaan toiminta- ja taloussuunnitelma, joka käsitellään myöhemmin.",
  "Kaupunginhallituksen päätösehdotus hyväksyttiin."
]