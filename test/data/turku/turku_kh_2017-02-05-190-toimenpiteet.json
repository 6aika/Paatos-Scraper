[
  {"order": 0, "title": "Dno", "content": "5024-2017"},
  {"order": 1, "title": "Tiivistelmä", "content": "Kuntalain mukaan kesäkuun 2017 alusta lukien jokaisessa kunnassa tulee olla yksi hallintosääntö, joka korvaa nykyiset johtosäännöt. Tämän vuoksi myös Turun säännöstö päivitetään uuden kuntalain mukaiseksi. Uuden hallintosäännön vuoksi seudullista joukkoliikenneviranomaista (Föli) koskevaa yhteistoimintasopimusta tulee päivittää. Samassa yhteydessä siirretään yhteistoimintasopimuksen lisäasiakirjalla sovitut asiat varsinaiseen yhteistoimintasopimukseen." },
  {"order": 2, "title": "Esittelyteksti", "content": "Apulaiskaupunginjohtaja Jarkko Virtanen, kaupunginsihteeri Satu Lehto 18.4.2017:\n\nKuntien yhteinen toimielin\n\nUuden kuntalain päätöksenteko- ja hallintomenettelyä koskeva osuus tulee voimaan 1.6.2017. Lain 51 §:n mukaan kunta voi hoitaa tehtävää yhden tai useamman kunnan puolesta siten, että kunnilla on yhteinen toimielin, joka vastaa tehtävän hoitamisesta. Tehtävää hoitavaa kuntaa kutsutaan vastuukunnaksi (aiemmin isäntäkunta). Kunnat voivat sopia, että muut kunnat valitsevat osan yhteisen toimielimen jäsenistä.\n\nLain 52 §:ssä säädetään niistä asioista, joita yhteistä toimielintä koskevassa sopimuksessa on ainakin sovittava. Näitä asioita ovat yhteisen toimielimen tehtävät ja kokoonpano sekä muiden kuntien oikeus valita toimielimen jäseniä, kustannusten perusteet ja jakautuminen sekä sopimuksen voimassaolo ja irtisanominen. Sopimuksessa voidaan myös sopia siitä, ettei vastuukunnan kunnanhallituksella ole oikeutta ottaa yhteisen toimielimen päättämää asiaa käsiteltäväkseen.\n\nTurun kaupunkiseudun joukkoliikennelautakunta on em. kuntien yhteinen toimielin, joka on aloittanut toimintansa 1.1.2012. Yhteinen toimielin kuuluu vastuukunnan organisaatioon ja on vastuukunnan valtuuston ja kunnanhallituksen alainen.\n\nTurun kaupungin hallintosäännön uudistaminen\n\nJokaisessa kunnassa on vuonna 2017 valittavan valtuuston toimikauden alusta lukien oltava kunnan hallinnon ja toiminnan järjestämistä, päätöksenteko- ja hallintomenettelyä sekä valtuuston toimintaa keskitetysti ohjaava hallintosääntö, jonka sisällöstä säädetään uuden kuntalain 90 §:ssä. Hallintosäännöstä tulee mm. ilmetä, millaisia toimielimiä kunnassa on, miten kunnan johtaminen on järjestetty ja miten kunnan henkilöstöorganisaatio on järjestetty.\n\nTurun kaupungin hallintosääntö päivitetään vastaamaan uuden kuntalain vaatimuksia, se viedään Turun kaupunginvaltuuston hyväksyttäväksi toukokuussa. Uudistus on lähinnä tekninen, sillä organisaatio ja johtamisjärjestelmä säilyvät pääosin nykyisellään. Poikkeuksena on uusi kaupunkiympäristötoimiala, johon yhdistetään nykyiset kiinteistötoimiala ja ympäristötoimiala. Kaupunkiseudun joukkoliikennelautakunnan tehtävien valmistelusta vastaava seudullinen joukkoliikenne (aiemmin joukkoliikennetoimisto) siirtyy lakkautettavalta ympäristötoimialalta uuden kaupunkiympäristötoimialan palvelualueeksi. Samoin Turun kaupunkiseudun joukkoliikennelautakunta siirtyy kaupunkiympäristötoimialalle.\n\nUusi hallintosääntö korvaa nykyiset johtosäännöt, joihin kuuluu myös seudullisen joukkoliikennetoimen johtosääntö. Seudullista joukkoliikennettä koskevat säännöt sisällytetään osaksi hallintosääntöä, sillä yksittäistä toimielintä koskevia johtosääntöjä ei uudistuksen vuoksi enää voi olla. Tämä aiheuttaa tarpeen päivittää myös joukkoliikenneviranomaisen yhteistoimintasopimusta. Föli-alueen kunnat ovat käyneet tähän liittyen neuvottelut 30.3.2017.\n\nKeskeiset muutokset yhteistoimintasopimukseen\n\nLuku 1. Sopimuksen osapuolet ja tarkoitus: Kuntalain muutoksen vuoksi pykäläviittausta on muutettu.\n\nLuku 4. Yhteiset toimielimet: Hallintosääntöön toimialajohtajan yleiseksi tehtäväksi määritellään esittely toimialan toimielimissä. Hallinnonjärjestämispäätöksellä toimialajohtaja delegoi esittelyvaltaa alaiselleen viranhaltijalle. Maininta joukkoliikennejohtajan esittelyoikeudesta poistetaan sopimuksesta. Lisäksi lautakunnan tehtäviin on tehty kielenhuollollisia muutoksia ja lisätty yksi tehtävä. Otto-oikeuden rajoittavaa sääntöä on tarkennettu.\n\nLuku 6. Talous ja kustannusten jako: Lisäasiakirjasta on siirretty kaksi asiaa varsinaiseen sopimukseen.\n\nLuku 7. Neuvottelu- ja lausuntomenettely: Alkuperäiseen sopimukseen ja lisäasiakirjaan sisältyneet asiat on yhdistetty yhteen lukuun. Ei sisällöllisiä muutoksia.\n\nLuku 9. Toimivalta-alueen laajentuminen: Sopijakunnan mahdollisen kuntaliitoksen vaikutus toimivalta-alueen laajuuteen on lisätty sopimukseen, lisäksi on tarkennettu, miten toimivalta-alueen laajentumisesta päätetään.\n\nNäiden lisäksi viittaukset joukkoliikennetoimistoon on muutettu uuden organisaation mukaiseksi sekä poistettu maininta johtosäännöstä. Sopimuksen liitteeseen ei tule muutoksia.\n\nLiite 1Yhteistoimintasopimus: Joukkoliikenteen toimivaltainen viranomainen Turun kaupunkiseudulla. Päivitys 30.3.2017.\n\nLiite 2Yhteistoimintasopimus: Joukkoliikenteen toimivaltainen viranomainen Turun kaupunkiseudulla. Päivitys 30.3.2017. Muutokset näkyvillä.\n\nKaupunginjohtaja Aleksi Randell:" },
  {"order": 3, "title": "Ehdotus", "content": "Kaupunginhallitus päättää hyväksyä liitteen 1 mukaiset muutokset yhteistoimintasopimukseen, joka koskee joukkoliikenteen toimivaltaista viranomaista Turun kaupunkiseudulla.\n\nPäivitetty sopimus astuu voimaan 1.6.2017 edellytyksellä, että Turun kaupunginvaltuusto on hyväksynyt Turun kaupungin hallintosäännön yhteistoimintasopimuksessa päivitettyjä muutoksia edellyttävällä tavalla." },
  {"order": 4, "title": "Päätös", "content": "Ehdotus hyväksyttiin." },
  {"order": 5, "title": "Jakelu", "content": "Kaarinan kaupunki (ao), Liedon kunta (ao), Naantalin kaupunki (ao), Raision kaupunki (ao), Ruskon kunta (ao), Konsernihallinto, lakiasiat (tpv), Turun kaupunkiseudun joukkoliikennelautakunta (tied), Ympäristötoimiala (tied)" }
]